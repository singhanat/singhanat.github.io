<html>
<head>
<meta http-equiv="Content-Type" content="text/html; charset=utf-8">
<link rel="icon" href="sr.png">
<title>บทกวีของสิงหนาท</title>
<body>
<center>
<h1>บทกวีของสิงหนาท</h1>
</center>
<ul>
<li><a href="#42">ต่างจิต</a></li>
<li><a href="#41">สัมผัส</a></li>
<li><a href="#36">คนบ้า</a></li>
<li><a href="#33">"คน" เดิน</a></li>
<li><a href="#32">เส้น กับ คน</a></li>
<li><a href="#31">รหัสต้นกำเนิดของความรัก</a></li>
<li><a href="#30">จิตรกร ผู้รังสรรค์ผลงานบนวิญญาณ</a></li>
<li><a href="#29">สมองน้อย สมองดี มันวัดที่ตรงไหน</a></li>
<li><a href="#28">ฉัน คือ ตัวตลก</a></li>
<li><a href="#27">ใครกันแน่ที่บ้า</a></li>
<li><a href="#26">ความสำเร็จ</a></li>
<li><a href="#25">โลกสองใบ ของผู้ชายธรรมดา</a></li>
<li><a href="#24">คร่ำครวญจนจวนตาย ก็คงหายความเป็นคน</a></li>
<li><a href="#23">ข้อความจากสมองที่ว่างเปล่า</a></li>
<li><a href="#22">บทเรียนจากดินสอ</a></li>
<li><a href="#21">บทสนทนา ของเวลาและเป้าหมาย</a></li>
<li><a href="#20">ชนะ ชนะ แพ้ แพ้</a></li>
<li><a href="#19">แค่หมา</a></li>
<li><a href="#18">รัก เจ็บ จริง</a></li>
<li><a href="#17">เพียงปรายตา เพียงแว่วหู เพียงทั้งหัวใจ</a></li>
<li><a href="#16">ท้องฟ้า กับ ก้อนหิน</a></li>
<li><a href="#15">คอมพิวเตอร์...</a></li>
<li><a href="#14">ความหวังที่ยังไม่ลืม</a></li>
<li><a href="#13">วันใจจาง</a></li>
<li><a href="#12">จาก ล้าน ถึง หนึ่ง</a></li>
<li><a href="#11">ราชสีห์เฒ่า</a></li>
<li><a href="#10">สี</a></li>
<li><a href="#9">ความมืดมน คนและเงินตรา</a></li>
<li><a href="#8">เจ้าไกลไปต่างแดน</a></li>
<li><a href="#7">เธอและฉัน</a></li>
<li><a href="#6">ใบไม้ของชาติ</a></li>
<li><a href="#5">เธอคือดวงใจ</a></li>
<li><a href="#4">มองฟ้า</a></li>
<li><a href="#3">ร่างกายและใจก็พอ</a></li>
<li><a href="#2">สักวาถึงคราวสอบไม่ผ่าน</a></li>
<li><a href="#1">สวัสดี</a></li>
</ul>
<hr/>
<center>
<h2>February 4, 2014</h2>
</center>
<hr/>
<h3 id="42">ต่างจิต</h3>
<p>
พิจารณามนุษย์สูงต่ำ<br/>
คุณธรรมในจิตไม่สถิตที่<br/>
มองตนเห็นเพียงความดี<br/>
บรรจงตีราคาจิตใจ<br/>
<br/>
ไม่เคารพต่อมนุษย์ต่างจิต<br/>
แบ่งพวกคบคิดเลือกข้างฝักใฝ่<br/>
หักไมตรีบีบบังคับผลักไส<br/>
ไร้ดวงใจเมตตาเพื่อนพันธุ์<br/>
<br/>
มนุษยชาติหลากคิดพิเคราะห์<br/>
เหมาะเจาะสมคบหุนหัน<br/>
เร่งเร้าเฆ่นฆ่าโรมรัน<br/>
ผลาญพันธุ์ราดเลือดละเลงรอย<br/>
<br/>
กี่ครั้งคาวคลุ้งประวัติศาสตร์<br/>
แค้นอาฆาตอารยถดถอย<br/>
หยิบยกอุดมคติเล็กน้อย<br/>
เพิ่มอีกรอยบทเรียนเลือดแด่อนุชน ,,..
</p>
<hr/>
<center>
<h2>April 7, 2010</h2>
</center>
<hr/>
<h3 id="41">สัมผัส</h3>
<p>
ตา<br/>
หู<br/>
จมูก<br/>
ปาก<br/>
<br/>
ไปพบ<br/>
ไปฟัง<br/>
ไปชิด<br/>
ไปพูด<br/>
<br/>
ได้พบ<br />
ได้ยิน<br/>
ได้ชม<br/>
ได้พูด<br/>
<br/>
ชื่นตา<br/>
ชื่นหู<br/>
ชื่นกลิ่น<br/>
ชื่นใจ<br/>
<br/>
แววตาอันสดใส<br/>
น้ำเสียงอันไพเราะ<br/>
เนื้อหอมชวนดอมดม<br/>
เกินห้ามใจมิให้เผยคำ "รัก"
</p>
<hr/>
<center>
<h2>November 23, 2008</h2>
</center>
<hr/>
<h3 id="36">คนบ้า</h3>
<p>
ฉันเป็นคนบ้า<br/>
<br/>
คนบ้าคือฉัน<br/>
<br/>
คนทุกคนเห็นฉันบ้า<br/>
<br/>
ฉันเห็นทุกคนบ้า<br/>
<br/>
คนบ้าอยู่รอบตัวฉัน<br/>
<br/>
ฉันอยู่ท่ามกลางคนบ้า<br/>
<br/>
ทุกคนคิดว่า ฉันบ้า<br/>
<br/>
ฉันเชื่อมั่นว่า ฉันบ้า<br/>
<br/>
และ ฉันเชื่อว่า ทุกคนบ้า<br/>
<br/>
<br/>
<br/>
คนดีดีที่ไหนจะมาตั้งใจอ่านข้อความบ้าบ้าพวกนี้...
</p>
<hr/>
<center>
<h2>June 30, 2008</h2>
</center>
<hr/>
<h3 id="33">"คน" เดิน</h3>
<p>
ทุกสรรพสิ่งสุดเศร้ามาเคล้าคลุก<br/>
เดินตะกุกก๊อกแก๊กไม่แปลกหนอ<br/>
ไม่ราบเรียบเปรียบดังเดินย้ำกอ<br/>
หากเพียงรอรับชะตาน่าชิงชัง<br/>
<br/>
ฝันและใฝ่ไกลลับนับหมื่นอย่าง<br/>
มองเห็นทางถ่อเข้าใกล้ที่ใจหวัง<br/>
แต่ช้าไปไม่ดังใฝ่ใจทรุดพัง<br/>
ก็กลับหลังลงสมุทรมุดลงตาย<br/>
<br/>
เจอปัญหาเข้ามาท้าไม่กล้าสู้<br/>
มั่วแต่คู้ขดข้องอมือหงาย<br/>
แม้มีชีพไม่คิดเดินก็ดังวาย<br/>
สูญสลายละลายค่าที่ว่า"คน"<br/>
<br/>
แต่ข้าตายหายจากโลกไม่โศกเศร้า<br/>
เพราะค่ำเช้าใช้ชีวิตผลิตผล<br/>
ให้ฝันไกลใกล้มาช้าก็ทน<br/>
ไม่อาจยลยังภูมิใจได้มุ่งทำ...<br/>
<br/>
<small>
สถานะ : เขียนแล้วสบายใจจัง<br/>
20.25 น วันจันทร์ที่ 30 มิถุนายน พ.ศ.2551<br/>
ณ หน้าคอมพิวเตอร์สามัญประจำบ้าน
</small>
</p>
<hr/>
<center>
<h2>May 24, 2008</h2>
</center>
<hr/>
<h3 id="32">เส้น กับ คน</h3>
<p>
<img src="images/poems/line.jpg" /><br/>
<br/>
<br/>
เส้น<br/>
<br/>
ที่หนาและยาวเท่ากัน<br/>
<br/>
แต่หากไม่ใช่เส้นเดียวกัน<br/>
<br/>
ก็ไม่มีวันจะวางซ้อนกันได้อย่างสนิทแน่น<br/>
<br/>
<br/>
<br/>
คน<br/>
<br/>
มีเลือดเนื้อและลมหายใจเช่นเดียวกัน<br/>
<br/>
แต่หากไม่ใช่คนเดียวกัน<br/>
<br/>
ก็ยอมไม่มีวันจะเข้าใจอย่างลึกซึ้ง<br/>
<br/>
<br/>
<br/>
เส้นแต่ละเส้นและคนแต่ละคน<br/>
<br/>
มีเอกลักษณ์ ความเป็นตน<br/>
<br/>
<br/>
<br/>
ผู้อื่นมักไม่เข้าใจเรา<br/>
<br/>
ความเป็นเรามักไม่เหมือนใคร<br/>
<br/>
จนรู้สึกต้องทนต่อชีวิตเรื่อยมา<br/>
<br/>
<br/>
<br/>
แต่ก็ไม่ใช่เรื่องแปลก<br/>
<br/>
เพราะไม่ใช่เราที่แตกต่างจากคนอื่น<br/>
<br/>
แต่ทุกคนล้วนต่างจากกันและกัน<br/>
<br/>
<br/>
<br/>
เพียงแค่เราเห็นความเป็นเรา<br/>
<br/>
ดังเส้นสีขาวบนพื้นสีดำหรือไม่<br/>
<br/>
<br/>
...
</p>
<hr/>
<center>
<h2>April 24, 2008</h2>
</center>
<hr/>
<h3 id="31">รหัสต้นกำเนิดของความรัก</h3>
<p>
<img src="images/poems/love_code.gif"/><br/>
<br/>
รักแท้ ไม่ต้องการนำเข้าสิ่งใดเพื่อช่วยเสริมแต่งความรัก<br/>
<br/>
หลักแห่งรักแท้ รับความว่างเปล่าและคืนแต่ความว่างเปล่ากลับไปสู่ผู้เรียกหา<br/>
<br/>
มีเพียงประกาศ "ความรัก" ไว้ภายใน<br/>
<br/>
และหมุนเวลานับไป อย่างไม่สิ้นสุด<br/>
<br/>
โดยไม่ว่า ค่าของความรัก จะเริ่มต้นเท่าใด<br/>
<br/>
ความรักก็จะเพิ่มพูลขึ้นทุกเวลา...<br/>
<br/>
<br/>
<br/>
<br/>
<small>
สถานะ : ทำใจสบายๆปล่อยให้ชีวิตผ่านไปอย่างมีจุดหมาย<br/>
<br/>
พฤหัส 24 เมายน พ.ศ.2551 เวลา 16.54 น.<br/>
ณ ประเทศเล็กๆบนดาวเคราะห์ที่กำลังโดนทำร้าย<br/>
<br/>
ปล. หวังว่าคงไม่มีอะไรมาทำให้ความรัก crash ซะก่อนนะ
</small>
</p>
<hr/>
<center>
<h2>April 10, 2008</h2>
</center>
<hr/>
<h3 id="30">จิตรกร ผู้รังสรรค์ผลงานบนวิญญาณ</h3>
<p>
ทุกเส้นสี ตะหวัด ปรากฎเป็นเส้นพาดเอียงขึ้นสู่มุมด้านซ้าย<br/>
<br/>
เส้นแล้วเส้นเล่า เส้นแล้วเส้นเล่า เส้นแล้วเส้นเล่า ณ ตำแหน่งเดียว<br/>
<br/>
ทับซ้อนลงบนผืนผ้าสีขาว จนกลายเป็นแถบสีที่ชัดเจน<br/>
<br/>
และหยุด ปล่อยให้สี ซึมซาบ<br/>
<br/>
แผ่ขยายออกจนกลืนกินเกือบทุกพื้นที่ของผืนผ้านั้น<br/>
<br/>
<br/>
<strong>หากวาดภาพบนวิญญาณได้ดังผืนผ้านี้</strong><br/>
<br/>
ทุกสิ่งที่สัมผัส จะผ่าน เข้าสู่พื้นที่เล็กๆภายใต้อกซ้าย<br/>
<br/>
ทุกวันทุกคืน ทุกวันทุกคืน ทุกวันทุกคืน ณ หัวใจที่เป็นหนึ่งเดียว<br/>
<br/>
ทับซ้อนลงบนชีวิตธรรมดา จนกลายเป็นความความผูกพันที่ชัดเจน<br/>
<br/>
และหยุดโลกนี้ไว้ ปล่อยให้ความรัก ซึมซาบ<br/>
<br/>
แผ่ขยายในเกือบทุกส่วนของวิญญาณ<br/>
<br/>
<br/>
และ เหลือที่ว่างเล็กๆไว้เป็นโอกาสเติมเต็มซึ่งกันและกัน...
</p>
<hr/>
<center>
<h2>March 23, 2008</h2>
</center>
<hr/>
<h3 id="29">สมองน้อย สมองดี มันวัดที่ตรงไหน</h3>
<p>
สมองน้อยด้อยค่าราคาโง่<br/>
ไม่อาจโอ้อวดอ้างสร้างสิ่งสา<br/>
ไม่อาจเอื้อมเชื่อมโลกพัฒนา<br/>
ไม่มีฟ้าในฝันใสให้รอคอย<br/>
<br/>
สมองดีก็มีที่อวดเบ่ง<br/>
คนเส็งเคร็งความรู้มากมัวแต่ฝอย<br/>
เร่งแต่ยกยอตนจนหลุดลอย<br/>
เปร่งแต่ถ้อยทุเรศด่าว่าคนดิน<br/>
<br/>
สมองน้อยคอยดูอยู่ภาคพื้น<br/>
เช้าเร่งตื่นแต่ฟ้ามืดไม่สุดสิ้น<br/>
เร่งหุงหาและพาตัวออกหากิน<br/>
ใช้หมดสิ้นเสี้ยวนาทีที่ทุ่งงาน<br/>
<br/>
สมองดีมีที่นั่งยังไม่นึก<br/>
มัวทักถึกทำท่าว่าอาจหาญ<br/>
ตั้งตัวเป็นเทวดาบัญชาการ<br/>
แต่เอางานหนักไม่เท่าเหล่าชาวดิน<br/>
<br/>
ถ้าเหล่าท่านเทวดาวางท่าโก้<br/>
ต้องเติบโตตรงตำแหน่งนอกฐานถิ่น<br/>
กินก็ขาดพ่อก็หายแม่ตายสิ้น<br/>
อย่างชาวดินด้อยค่าเคยว่ามา<br/>
<br/>
แล้วสับกันกับเด็กดินสิ้นโอกาส<br/>
ให้สามารถมีหนทางเที่ยวศึกษา<br/>
มีครอบครัวคุ้มครองปองปรีดา<br/>
จนฟากฟ้าส่องสดใสได้ดิบดี<br/>
<br/>
หากท่านพบเหตุการณ์นี้กับชีวิต<br/>
เป็นได้ไหมจะคิดมีสุขศรี<br/>
เป็นได้ไหมจะรุ่งโรจน์โชติทวี<br/>
เป็นได้ไหมจะได้มีความรุ่งเรือง<br/>
<br/>
ถ้าท่านตอบตามคำพูดสูตรคำเก่า<br/>
ว่า"ถ้าเราเก่งแน่แท้ปราดเปรือง<br/>
แล้วจะพ้นโพยภัยไม่ฝืดเคือง"<br/>
ขอให้เรื่องเร่งประสบพบท่านเอง...<br/>
<br/>
<br/>
<br/>
<small>
สถานะ : นั่งวัดค่าของคน<br/>
<br/>
วันอาทิตย์ที่ 23 มีนาคม 2551 เวลา 20:30 น.<br/>
ณ ดินแดนระหว่างโลกมนุษย์กับโลกมนุษย์อีกใบ<br/>
</small>
</p>
<hr/>
<center>
<h2>March 9, 2008</h2>
</center>
<hr/>
<h3 id="28">ฉัน คือ ตัวตลก</h3>
<p>
ในละครชีวิตเรื่องนี้<br/>
<br/>
ตัวตลกอย่างฉัน มันไม่มีดีพอที่จะรักนางเอกเลยหรือ<br/>
<br/>
ผู้ชมต่างคอยเชียร์ให้นางเอกสมรักกับพระเอก<br/>
ผู้ชมนั่งขำภาพตัวตลกในเวลาที่มันร้องไห้อกหัก<br/>
<br/>
ผู้ชมต่างชอบใจเวลาพระเอกได้ล่วงเกินนางเอก<br/>
ผู้ชมนั่งขำภาพตัวตลกที่ทำหน้าเศร้าเวลามองเห็นภาพนั้น<br/>
<br/>
ทำไมตัวตลกถึงต้องมีบทเป็นเพียงคนที่สนิทเท่านั้น<br/>
ทำไมตัวตลกจะได้เพียงความไว้วางใจไม่ใช่ความรัก<br/>
<br/>
ทำไมคำว่า"รัก" จากพระเอกที่ทิ้งแฟนเก่า เพราะเจอหญิงใหม่จึงซึ้งใจนัก<br/>
ทำไมคำว่า"รัก" ที่เป็นรักเดียวของตัวตลกอย่างฉัน จึงไร้ค่า<br/>
<br/>
สำหรับนางเอก ตัวตลกตัวนี้ก็มีสิทธิเพียงคนที่เธอ "วางใจ" ไม่ใช่ "มอบใจ"...
</p>
<hr/>
<center>
<h2>March 7, 2008</h2>
</center>
<hr/>
<h3 id="27">ใครกันแน่ที่บ้า</h3>
<p>
<strong>สมชาย</strong> : นี่ สมคิด เธอเห็นยัยบ้าที่อยู่ตรงมุมถนนโน่นมั้ย<br/>
<br/>
<strong>สมคิด</strong> : ตรงไหน ชั้นไม่เห็นมีคนบ้าที่ไหนเลย<br/>
<br/>
<strong>สมชาย</strong> : นั่นไง ยัยคนที่นั่งพูดคนเดียว หัวฟูๆ ยิ้มน้อยยิ้มใหญ่อยู่นั่นน่ะ หล่อนตาบอดหรือยังไงยะ<br/>
<br/>
<strong>สมคิด</strong> : นั่นน่ะหรอ คนบ้าของเธอ ฉันว่าเราสองคนนี่แหละบ้าของแท้<br/>
<br/>
<strong>สมชาย</strong> : ชั้นบ้าตรงไหนไม่ทราบยะ<br/>
<br/>
<strong>สมคิด</strong> : เธอก็ลองมองดูรอบๆตัวเธอซิ มีกี่คนที่ยิ้มอย่างมีความสุขได้อย่างคนที่เธอเรียกเค้าว่า คนบ้า<br/>
แล้วมีกี่คนที่จะมีความสุขได้อย่างเค้าในสังคมที่เธอเรียกว่า สังคมของคนปกติ<br/>
<br/>
แต่เรากลับอยู่กันได้ ทั้งที่ไม่มีความสุข<br/>
<br/>
<strong>ก็คิดดูแล้วกันนะว่า คนอย่างเรา กับคนที่เธอว่า เค้าบ้า ใครบ้ากว่ากัน</strong>
</p>
<hr/>
<h3 id="26">ความสำเร็จ</h3>
<p>
ความสำเร็จอยู่ห่างจากนั่งวิ่งระยะสั้น เพียงไม่กี่เมตร<br/>
<br/>
ความสำเร็จอยู่ห่างจากนักกระโดดสูงเพียงไม่กี่ฟุต<br/>
<br/>
ความสำเร็จอยู่ห่างจากนักมวยเพียงช่วงแขน<br/>
<br/>
ความสำเร็จอยู่ห่างจากนักหมากรุกเพียงช่วงฝ่ามือ<br/>
<br/>
แต่ ความสำเร็จ คือ สิ่งที่ได้มาอย่างยากเย็น<br/>
<br/>
<small>
สถานะ : จบ! "แค่อยากเขียนเพราะสมองมันต้องการ"<br/>
22.25 น. 7 มี.ค. 2551<br/>
ณ ลานกว้างระหว่างโลกความฝันของคนบ้าและโลกมนุษย์ที่ฉุดคนดีให้เป็นคนบ้า
</small>
</p>
<hr/>
<center>
<h2>February 18, 2008</h2>
</center>
<hr/>
<h3 id="25">โลกสองใบ ของผู้ชายธรรมดา</h3>
<p>
เปลือกตาปิดลง<br/>
โลกหยุดลงไปแล้ว<br/>
<br/>
<br/>
หัวใจเต้นอ่อนลง<br/>
สมองใกล้หยุดความคิด<br/>
<br/>
<br/>
<br/>
จินตนาการเร่งสร้างโลกอีกใบ<br/>
เพื่อรอการหยุดของความคิด<br/>
<br/>
เมื่อสมองหยุด<br/>
โลกอีกใบขับเคลื่อนไปอย่างช้า<br/>
<br/>
ทุกอย่าง ว่างเปล่า<br/>
มองไม่เห็นแม้เส้นขอบฟ้า<br/>
<br/>
มีเพียงภาพเธอ สีหน้า น้ำเสียง ที่ชัดเจน<br/>
อยู่เคียงข้างฉัน<br/>
<br/>
ฉันได้แต่นิ่งเงียบ<br/>
ในโลกที่มีเอกภพ เพียงฉัน และเธอ<br/>
<br/>
เพื่อได้เห็นเธอใกล้ๆ<br/>
เพื่อได้ยินเสียงเธอใกล้ๆ<br/>
เพื่อจะได้รับรู้ความรู้สึกเธอใกล้ๆ<br/>
<br/>
<br/>
<br/>
เก็บทุกความรู้สึก<br/>
<br/>
<br/>
<br/>
ทุกวินาที ที่ผ่านไป<br/>
<br/>
<br/>
<br/>
จนเปลือกตาเปิด<br/>
<br/>
<br/>
<br/>
<br/>
<br/>
โลกฝัน สิ้นสลาย พบกับวันใหม่<br/>
ในโลกระทม
</p>
<hr/>
<center>
<h2>February 13, 2008</h2>
</center>
<hr/>
<h3 id="24">คร่ำครวญจนจวนตาย ก็คงหายความเป็นคน</h3>
<p>
น่ารำคาญใจจิตที่คิดนึก<br/>
มัวรำลึกเรื่องราวถึงคราวไหน<br/>
ให้มันเศร้าเมาอารมณ์จนตรมใจ<br/>
หรือจะให้ตายจากพรากวิญญา<br/>
<br/>
นั่งคร่ำครวญหวนนึกในความหลัง<br/>
ที่เคยพลั้งผิดผลาดปรารถนา<br/>
ยิ่งคิดนึกถึงครั้งใดใจโศกา<br/>
เจ็บปวดใจกินกว่าจะทานทน<br/>
<br/>
ทุกสรรพเสียงสดับรับยิ่งกลับเศร้า<br/>
เสียงตัวเรายังฟังคล้ายฟ้าผ่าฝน<br/>
หรือเสียงแจ่วเจรจาประชาชน<br/>
กลับเพี้ยนฟังดังคนด่าว่าตัวกัน<br/>
<br/>
หากยังเป็นเช่นนี้ไม่มีหยุด<br/>
คงต้องสุดสิ้นชีพสิ้นชื่อฉัน<br/>
เพราะมัวคิดใคร่ครวญเรื่องเก่าวัน<br/>
จนหมดฝันหมดไฟในใจตน<br/>
<br/>
เราเป็นคนดินรนและต่อสู้<br/>
ใครจะรู้รุ้งสวยหลังสิ้นฝน<br/>
เฝ้าแต่ครวญจนลืมค่าความเป็นคน<br/>
ต้องอดทนและมีหวังว่า สักวัน !!!
</p>
<hr/>
<center>
<h2>February 12, 2008</h2>
</center>
<hr/>
<h3 id="23">ข้อความจากสมองที่ว่างเปล่า</h3>
<p>
ไม่รู้ใจทำไมจึงอยากเขียน<br/>
มานั่งเพียรพร่ำเพ้อละเมอฝัน<br/>
มานั่งเขียนนั่งขีดทำไมกัน<br/>
ทั้งที่วันวุ่นวายเต็มเวลา<br/>
<br/>
แต่ก็เขียนเขียนอยู่ได้ไร้สาระ<br/>
ไม่รู้จะเขียนทำไมให้เหนื่อยหนา<br/>
ลุกออกไปแล้วไปนอนคงกว่า<br/>
ไม่ต้องมานั่งเขียนไปให้เมื่อยมือ<br/>
<br/>
สมองเราก็ว่างว่างไร้ความคิด<br/>
แถมยังติดต้องท่องจำคำหนังสือ<br/>
เพื่อเตรียมสอบปลายภาคให้ระบือ<br/>
จนออกชื่อลือลั่น"ฉันติดรอ"<br/>
<br/>
อ้าว!ติดรอก็ต้องรีบแล้วเราเอ๋ย<br/>
หากนิ่งเฉยไม่แก้ไขตายแน่หนอ<br/>
ต้องรีบเร่งเร็วไวไปวอนง้อ<br/>
เพื่อจะขอคุณครูช่วยหนูที<br/>
<br/>
ถ้าเจอครูใจร้ายทำไงเล่า<br/>
ก็ต้องเอาชิ้นงานที่มีศรี<br/>
เอาไปส่งให้ถึงท่านสวัสดี<br/>
ก็คงมีเกรดโผ่มาพาชื่นใจ<br/>
<br/>
เอาล่ะว่าไร้สาระมามากแล้ว<br/>
ไม่มุขแป้วไม่มุขแป้กเบื่อบ้างไหม<br/>
ถ้าไม่มีขำไม่มีฮาไม่สะใจ<br/>
ไม่เป็นไรไว้คราวหน้ามาฮากัน<br/>
<br/>
<br/>
<small>
สถานะ : ไร้สติ "ก็แค่คันมืออยากเขียน"<br/>
ณ หน้าคอมพิวเตอร์ 18.17 น.<br/>
อ. 12 ก.พ. 2551<br/>
<br/>
ปล. ถ้ามีตรงไหนเขียนผิดแผกแปลกลูกกะตา โปรดรู้ไว้ว่า ผู้เขียน <strong>เขียนผิด!</strong>
</small>
</p>
<hr/>
<center>
<h2>January 9, 2008</h2>
</center>
<hr/>
<h3 id="22">บทเรียนจากดินสอ</h3>
<p>
ฉันบรรจงเขียนความลับลงในสมุด<br/>
ที่ฉันซ่อนในตู้เซฟซึ่งต้องเปิดด้วยความไว้วางใจ<br/>
<br/>
ฉันจึงมั่นใจว่า มีเพียงฉันและดินสอในมือฉันเท่านั้น<br/>
ที่ได้เห็นความลับนี้<br/>
<br/>
แต่ฉันลืมนึกไปว่า...<br/>
<br/>
เจ้าดินสอจะเก็บรักษาความลับของฉันได้อย่างไร<br/>
ในเมื่อมันยอมเผยไส้ของมัน กับกบเหลาทุกตัว
</p>
<hr/>
<center>
<h2>January 7, 2008</h2>
</center>
<hr/>
<h3 id="21">บทสนทนา ของเวลาและเป้าหมาย</h3>
<p>
เวลาเพื่อนรักเอ๋ย<br/>
เธอรู้ไหมว่าเธอช่างใจดำเหลือเกิน<br/>
วันวันหนึ่งเธอเอาแต่ผ่านไป<br/>
ผ่านไป ผ่านไป ผ่านไป และก็ผ่านไป<br/>
ใน 1 วันเธอให้กับพวกเขาแค่ 24 ชั่วโมง<br/>
<br/>
เธอรู้ไหมว่า<br/>
ไม่เพียงพอที่จะให้พวกเขาได้ลงมือทำฉันให้สำเร็จ<br/>
<br/>
โอ้... เป้าหมายเพื่อนของฉัน<br/>
ทำไมเธอจึงว่า ฉันใจดำ<br/>
ทำไมเธอต้องว่าฉันถึงขนาดนี้ด้วย<br/>
ฉันให้กับทุกคนอย่างเท่าเทียม<br/>
1 วัน พวกเขาได้ 24 ชั่วโมง<br/>
อีกหลายพันล้านคนก็ได้ 24 ชั่วโมง<br/>
<br/>
แต่หากเธอต้องการ สำหรับวันนี้<br/>
ฉันจะให้เธออีกกี่ชั่วโมงก็ได้ เพื่อเธอจะได้มอบให้พวกเขา<br/>
<br/>
และเชื่อฉันเถอะว่า<br/>
พวกเขาก็จะยังไม่ทำเธอ<br/>
เพราะ พวกเขามักบอกกับฉันว่า "รอพรุ่งนี้ดีกว่า"
</p>
<hr/>
<center>
<h2>December 12, 2007</h2>
</center>
<hr/>
<h3 id="20">ชนะ ชนะ แพ้ แพ้</h3>
<p>
<font color="white">ในโลกความจริง</font><br/>
ฉันอยากชนะในทุกเกมส์ของชีวิต<br/>
ฉันอยากชนะทุกชีวิตในทุกเกมส์<br/>
<br/>
<br/>
<br/>
<font color="white">ในโลกความรัก</font><br/>
ฉันอยากพ่ายแพ้ในทุกเกมส์ของหนึ่งชีวิต<br/>
ฉันอยากพ่ายแพ้หนึ่งชีวิตในทุกเกมส์ <br/>
<br/>
<br/>
<br/>
<br/>
<br/>
<br/>
<br/>
<br/>
<font color="white">หนึ่งชีวิต คือ เธอ</font>
</p>
<hr/>
<center>
<h2>December 7, 2007</h2>
</center>
<hr/>
<h3 id="19">แค่หมา</h3>
<p>
หมาน้อยเดินตกเหว<br/>
ทำไงดีล่ะ<br/>
ร้อง...<br/>
<br/>
อ้าย!!!<br/>
<br/>
ตุ้บ!<br/>
<br/>
<strong>ตาย</strong><br/>
<br/>
นี่แหละชีวิต ง่าย สั้น ไม่มีความหมาย
</p>
<hr/>
<center>
<h2>December 6, 2007</h2>
</center>
<hr/>
<h3 id="18">รัก เจ็บ จริง</h3>
<p>
<strong>เมื่อ</strong> เห็นเธอในเส้นสะท้อนแนวขอบฟ้า<br/>
<strong>หลง</strong> เข้าไปอยู่บนโลกที่ไร้เวลา<br/>
<strong>รัก</strong> เธอจนไม่รู้ว่าดวงตายังอาศัยอยู่ใต้แวว<br/>
<br/>
<strong>แต่</strong> เห็นภาพคู่รักสุขสมตรงหน้า คู่เธอ<br/>
<strong>ต้อง</strong> เศร้าโศกดังโลกเมื่อขาดจันทราในราตรี<br/>
<strong>เจ็บ </strong> ปวดรวดราวเหมือนพื้นงอกแทงทะลุกลางใจ<br/>
<br/>
<strong>แม้</strong> ทุ่มเทดวงใจ คั้นเลือดรดปลูกความรัก<br/>
<strong>รัก</strong> ก็ไม่สุขสมหวัง<br/>
<strong>จริง</strong> ใจก็ไร้ค่าหากมิใช่คนที่ เธอต้องการ<br/>
<br/>
<small>6 ธ.ค. 2550 | 9.45 น.  ณ หลังห้องเรียนเล็กๆ</small>
</p>
<hr/>
<center>
<h2>December 4, 2007</h2>
</center>
<hr/>
<h3 id="17">เพียงปรายตา เพียงแว่วหู เพียงทั้งหัวใจ</h3>
<p>
เธอยิ้ม<br/>
เธอเจรจา<br/>
เธอรัก<br/>
<br/>
แต่<br/>
<br/>
ฉันไม่ได้เห็น<br/>
ฉันไม่ได้ยิน<br/>
ฉันไม่ได้รัก<br/>
<br/>
เพียง<br/>
<br/>
เห็น<br/>
ฟัง<br/>
รัก<br/>
<br/>
ด้วย<br/>
<br/>
ปรายตา<br/>
แว่วหู<br/>
ทั้งหัวใจ
</p>
<hr/>
<center>
<h2>November 29, 2007</h2>
</center>
<hr/>
<h3 id="16">ท้องฟ้า กับ ก้อนหิน</h3>
<p>
ท้องฟ้า อยู่สูงเกินเอื้อมถึง<br/>
ก้อนหิน อยู่ต่ำเกินกว่าจะมีใครสนใจ<br/>
<br/>
ท้องฟ้าไม่เคยลดต่ำลง<br/>
ก้อนหินไม่สามารถกระโดดขึ้นสูง<br/>
<br/>
แต่ทั้งสองจะพบกันที่เส้นขอบฟ้า 
</p>
<hr/>
<center>
<h2>November 11, 2007</h2>
</center>
<hr/>
<h3 id="15">คอมพิวเตอร์...</h3>
<p>
เสียงแป้นพิมพ์กระทบดังโป๊กเป๊ก<br/>
ฉายตัวเลขตัวอักษรบนจอแก้ว<br/>
ไฟกระพริบวิบวิบวั๊บแว๊บแวว<br/>
และก็แล้วเสียงลำโพงตุ๊ดตุ๊ดดัง<br/>
<br/>
สายตามองจอแก้วไม่กระพริบ<br/>
มือก็หยิบจับเมาส์มั่นด้วยนิ้วรั้ง<br/>
ในความคิดจัดระเบียบอย่างระวัง<br/>
จนถ่ายทอดเรียงรังสรรค์แสดงดู<br/>
<br/>
........................................<br/>
........................................<br/>
........................................<br/>
........................................
</p>
<hr/>
<center>
<h2>August 15, 2007</h2>
</center>
<hr/>
<h3 id="14">ความหวังที่ยังไม่ลืม</h3>
<p>
วันหนึ่งซึ่งคงไร้ใครจดจำ<br/>
วันที่นำความผิดหวังเข้ามาให้<br/>
วันที่ฉันรู้ว่าเธอถูกจองใจ<br/>
วันที่ฉันบอกไปว่าชอบเธอ<br/>
<br/>
เดือนหนึ่งผ่านภาพหวานทำใจเจ็บ<br/>
เดือนสองเหน็บเนื้อใจแสบเสมอ<br/>
เดือนเก้าเข้าแล้วยังหลงละเมอ<br/>
เดือนสิบสองยังเพ้อหวังว่าสักวัน<br/>
<br/>
นั่งนับวันนับเดือนนานมากหลาย<br/>
จึงทอดถอนผ่อนคลายความโศกศัลย์<br/>
นั่งเข้าใจใจเขาเธอที่รักกัน<br/>
จึงอวยพรทั้งสองนั้นรักยั่งยืน<br/>
<br/>
หลังทำใจจากเธอได้เพียงน้อย<br/>
หลังจากถอยตั้งหลักทั้งใจฝืน<br/>
หลังจากใจได้หักห้ามทั้งกล่ำกลืน<br/>
แต่ไม่ลืมนึกถึงเธออยู่เรื่อยมา<br/>
<br/>
ถึงแม้ใจภายนอกเริ่มรักใหม่<br/>
แต่ในใจส่วนลึกยังนึกหา<br/>
ถึงแม้จะเหมือนสุขทุกเวลา<br/>
แต่ใจลึกนึกหาไม่ลืมเลย<br/>
<br/>
<font color="green">
จนวันนี้ที่เธอเขานั้นร้างลา<br/>
จนวันนี้ทีท่าฉันนั้นต้องเฉย<br/>
จนวันนี้ที่ไม่กล้าจะเกินเลย<br/>
จนไม่กล้าเปิดเผยซ้ำความในใจ<br/>
</font>
<br/>
แต่ทั้งใจไฝ่นึกถึงความหวัง<br/>
"คงพอยังมีโอกาสสมหวังได้"<br/>
แต่ก็รู้ว่าเธอนั้นไม่มีใจ<br/>
คงต้องหวังต่อไปชั่วนิรันดร์
</p>
<hr/>
<center>
<h2>August 13, 2007</h2>
</center>
<hr/>
<h3 id="13">วันใจจาง</h3>
<p>
นั่งเคียงดูละคร<br/>
กินนอนผ่อนสบาย<br/>
ใกล้กันสอง<br/> 
<br/>
นั่งเดียวดาย<br/>
กินนอนไม่สุข<br/>
ลากัน <br/>
<br/>
ทีวีอึกทึก<br/>
วิทยุลั่น<br/>
เปิดตาหู<br/>
<br/>
ท่าทีแข็งกร้าว<br/>
แผดเสียงลั่น<br/>
เปิดใจเธอจาง
</p>
<hr/>
<h3 id="12">จาก ล้าน ถึง หนึ่ง</h3>
<p>
ล้าน ดอกหอม<br/>
<br/>
แสน ดำรู<br/>
<br/>
<br/>
หมื่น บรรพต<br/>
<br/>
<br/>
<br/>
พัน ทวีป<br/>
<br/>
<br/>
<br/>
<br/>
ร้อย โลกา<br/>
<br/>
<br/>
<br/>
<br/>
<br/>
สิบ จักรวาล<br/>
<br/>
<br/>
<br/>
<br/>
<br/>
<br/>
ไม่เท่า หนึ่ง <strong>มารดา</strong>
</p>
<hr/>
<center>
<h2>May 23, 2007</h2>
</center>
<hr/>
<h3 id="11">ราชสีห์เฒ่า</h3>
<p>
ครั้งหนึ่งมีราชสีห์ที่แก่เฒ่า<br/>
ได้แต่เฝ้ารอเข้าสรวงล่วงสวรรค์<br/>
ด้วยไร้แรงแข็งแกร่งกล้าเก่าคืนวัน<br/>
ที่ฟาดฟันหันเฉือนเชือดเลือดศัตรู<br/>
<br/>
แต่วันนี้ไม่มีแรงจะต่อต้าน<br/>
ใครอวดหาญพาลมาท้าต่อสู้<br/>
ได้แต่หลบลี้ภัยไร้ที่อยู่<br/>
ให้ศัตรูดูแคลนต่างนานา<br/>
<br/>
เมื่อราชาราชสีห์ยังหนุ่มแน่น<br/>
ก็ดูแคลนใครน้อยใหญ่อวดเก่งหนา<br/>
เมื่ออายุสิงโตเฒ่าเข้าชรา<br/>
มิได้หาลูกน้องไว้แทนไม้มือ<br/>
<br/>
ราชสีห์เมื่อแก่ก็แค่นี้<br/>
มันจะมีความเก่งกาจที่ไหนหรือ<br/>
ที่พอเหลือให้เห็นนั้นก็คือ<br/>
ร่างทื่อทื่อที่ไม่อาจปกครองใคร<br/>
<br/>
แต่ถ้าท่านได้ผูกใจใครไว้ก่อน<br/>
ท่านก็นอนปกครองได้ไม่สงสัย<br/>
เพราะลูกน้องจะช่วยหนุนท่านด้วยใจ<br/>
และไม่ให้ใครได้เข้ามาย่ำยี<br/>
<br/>
การจะเป็นผู้นำมีอำนาจ<br/>
ถึงเก่งกาจองอาจหยิ่งในศักดิ์ศรี<br/>
แต่เอาใจให้ลูกน้องก็ต้องมี<br/>
เพื่อนั่งที่ชี้ผู้อื่นได้ยื่นยาว
</p>
<hr/>
<center>
<h2>April 22, 2007</h2>
</center>
<hr/>
<h3 id="10">สี</h3>
<p>
เห็นสีดำทำใจให้ไหวหวั่น<br/>
คิดถึงวันฉันและเธอต้องหักหาร<br/>
เธอบอกเลิกร้างลาเมื่อไกลกาล<br/>
คล้ายคืนวานแม้ผันผ่านมานานวัน<br/>
<br/>
สีฟ้าใสบอกไว้ให้เธอรู้<br/>
ว่าเธออยู่โลกที่งามสีสัน<br/>
แต่ใจฉันนั้นรู้สีที่คืนวัน<br/>
เมื่อครั้งที่เธอนั้นขอตัดขาดใจ<br/>
<br/>
สีแสนเศร้าเคล้าคลุกให้เจ็บจุก<br/>
ไม่อาจลุกหลุดหาสีฟ้าใส<br/>
สีแสนเศร้าเฝ้าฉุดหลุดลงไป<br/>
ตกอยู่ในใต้สีดำคล่ำทำลาย<br/>
<br/>
ห่างชั้นสีเหมือนมีคนละโลก<br/>
โลกสุดโศกโลกแสนสุขห่างมากหลาย<br/>
เรียกสวรรค์แห่งหนึ่งงามพริ้มพราย<br/>
ต่ำมากมายกลายเรียกนรกตกไกล<br/>
<br/>
เธอจากไปไกลนักเกินจักหา<br/>
ทั้งใจข้าและไกลทางต่างขวางไว้<br/>
ดังโลกขั้นสวรรค์ห่างนรกที่ลึกไกล<br/>
เพื่อทั้งสองจะได้ไร้ซึ่งสัมพันธ์
</p>
<hr/>
<center>
<h2>April 7, 2007 (และก่อนหน้า)</h2>
</center>
<hr/>
<h3 id="9">ความมืดมน คนและเงินตรา</h3>
<p>
ความมืดมัวหม่นหมองเห็นมากหลาย<br/>
ทั้งหญิงชายชาวมนุษย์สุดไฝ่หา<br/>
เพื่อให้ได้ในมากค่าคือเงินตรา<br/>
ใช้แลกหาสรรพสิ่งสมดังใจ<br/>
<br/>
หลงลืมหมดไม่เหลือไว้ในดวงจิต<br/>
ไม่เหลือคิดว่าได้มาโดยสิ่งไหน<br/>
ใครลำบากจากเราแล้วทำไม<br/>
เพียงให้ได้เงินเราเท่านั้นพอ<br/>
<br/>
หากเงินนี้ที่มนุษย์นั้นไขว่คว้า<br/>
มันมีค่ากว่าจิตใจได้มากหนอ<br/>
หากสังคมเต็มด้วยคนมิคิดพอ<br/>
คงต้องรอสุดสิ้นโลกสิ้นมืดมน
</p>
<hr/>
<h3 id="8">เจ้าไกลไปต่างแดน</h3>
<p>
ข้านั้นเฝ้านึกหาแต่หน้าเจ้า<br/>
อยู่คนเดียวเปลี่ยวเหงาเป็นหนักหนา<br/>
แม้รักกันแต่มิอยู่คู่เคียงตา<br/>
เจ้าจากลาร้างไกลไปต่างแดน<br/>
<br/>
ข้าคิดถึงทุกนาทีที่ห่างเจ้า<br/>
คิดคอยเฝ้าฝันถึงเจ้าใจเจ็บแสน<br/>
ไม่มีใครไหนมากค่าได้มาแทน<br/>
เพราะแก่นแกนใจข้าเจ้าครอบครอง<br/>
<br/>
เจ้าอยู่โน้นนึกถึงข้าคนนี้ไหม<br/>
หรือจะมีใครคนไหนไว้เป็นสอง<br/>
หากเจ้ายกใครเป็นหนึ่งหรือเป็นรอง<br/>
ข้าคงร้องร่ำไห้ใจแทบพัง<br/>
<br/>
อยู่ไกลกันทำใจข้านั้นหวั่นไหว<br/>
เกรงกลัวใจไม่เป็นดังวาดหวัง<br/>
กลัวความรักเราสองอนิจจัง<br/>
เจ้าคงห่างหันหลังลดรักกัน
</p>
<hr/>
<h3 id="7">เธอและฉัน</h3>
<p>
เธอนั้นสวยสดใสใครไม่สู้<br/>
ฉันนั้นดูด่างดำด้อยจริงหนา<br/>
เธอเรียนเก่งมากมายด้วยปัญญา<br/>
ฉันเรียนมาได้แต่ศูนย์ไม่น่าดู<br/>
<br/>
เธอนั้นมีปัญญาเป็นอาวุธ<br/>
ฉันมีมีดหนึ่งชุดไว้ต่อสู้<br/>
เธอนั่งเรียนเป็นที่รักของคุณครู<br/>
ฉันนั้นอยู่หน้าห้องเพราะโทษทัณฑ์<br/>
<br/>
เธอชอบอยู่ที่เงียบสงบใจ<br/>
ฉันชอบไปแข่งรถให้เสียวสั่น<br/>
เธออดทนรอฉันได้นานเป็นวัน<br/>
ฉันรอนั้นได้ไม่เคยเกินนาที<br/>
<br/>
เราสองคนแตกต่างอย่างเข้าใจ<br/>
ด้วยเราไม่คิดแก้ไขที่เป็นนี้<br/>
เรายอมรับและเติมเต็มกันด้วยดี<br/>
และไม่มีสิ่งใดได้พรากเรา
</p>
<hr/>
<h3 id="6">ใบไม้ของชาติ</h3>
<p>
ต้นไม้ใหญ่ได้ยืนหยัดหยั่งต้นอยู่<br/>
ก็เพราะหมู่ใบไม้มหาศาล<br/>
เลี้ยงลำต้นผลดอกให้เบ่งบาน<br/>
แผ่กิ่งก้านกว้างไกลได้คงมั่น<br/>
<br/>
ประเทศชาติก็เช่นกันกับไม้ใหญ่<br/>
จะอยู่ได้ใบไม้ไทยใจแข็งขัน<br/>
รวมพลังรวมน้ำใจไว้ด้วยกัน<br/>
ร่วมผลักดันให้ไทยได้รุ่งเรือง
</p>
<hr/>
<h3 id="5">เธอคือดวงใจ</h3>
<p>
ชีวิตฉันผันผ่านกาลเวลา<br/>
เรื่องทุกข์ร้อนเข้ามาไม่ขาดสาย<br/>
บ้างครั้งหมดสิ้งหวังพังทลาย<br/>
คิดใคร่ตายทำลายชีพให้บรรลัย<br/>
<br/>
วันหนึ่งมีหญิงสาวใสวัยรุ่นรุ่น<br/>
เข้ามาให้ไออุ่นจุ่นใจไว้<br/>
เธอนั้นงามถ้วนทั่วทั้งดวงใจ<br/>
กายก็งามเลิศได้รูปองค์เอว<br/>
<br/>
ใจที่เจ็บเธอช่วยให้ได้เข้มแข็ง<br/>
เป็นหนึ่งแรงเหนี่ยวรั้งจากฝั่งเหว<br/>
ไม่ให้ใจที่ไหวหวั่นหันไฝ่เลว<br/>
เธอคือเปลวเทียนไขที่ส่องใจ<br/>
<br/>
ชีวิตฉันฟันฝ่าได้ในวันนี้<br/>
ก็เพราะมีมือของเธอที่ชี้ให้<br/>
ฉันจึงเดินผ่านวันคืนได้ต่อไป<br/>
เธอจึงเป็นดวงใจที่แท้จริง
</p>
<hr/>
<h3 id="4">มองฟ้า</h3>
<p>
มองนภาเวลาเช้าช่างชื่นแช่ม<br/>
ตะวันแจ่มแจ้งฟ้าให้ตาเห็น<br/>
ให้สดชื่นรื่นรมชมใจเย็น<br/>
ลืมทุกข์เข่นขุ่นหมองข้องในใจ<br/>
<br/>
มองท้องฟ้าเวลาล่วงเที่ยงแล้ว<br/>
สว่างแจ๋วแววฟ้าพาสดใส<br/>
แม้ร้อนแรงแต่แสงส่งลงมาไกล<br/>
ช่วยทำให้ได้มีแรงแข็งขันดี<br/>
<br/>
มองฟ้าไปได้เข้าเวลาค่ำ<br/>
ช่างช่วยทำใจที่ร้อนเย็นสุขขี<br/>
วันวุ่นวายผ่อนคลายยามราตรี<br/>
แล้ววันรุ่งพรุ่งนี้มาดูฟ้ากัน
</p>
<hr/>
<h3 id="3">ร่างกายและใจก็พอ</h3>
<p>
ชีวิตคนของใครก็ของมัน<br/>
จะคิดฝันสิ่งอันใดยิ่งใหญ่หนา<br/>
ก็ต้องสร้างเสริมก่อให้เกิดมา<br/>
ใช้ปัญญาฝ่าให้ได้ไม่พึ่งใคร<br/>
<br/>
ต้องลำบากพากเพียรพร้อมใจสู้<br/>
เพราะไม่รู้อุปสรรคซักเพียงไหน<br/>
เราต้องพร้อมเพื่อยืนหยัดทำต่อไป<br/>
ไม่ยอมให้ใจแพ้แม้นิดเดียว<br/>
<br/>
ถึงไม่มีใครคนไหนไว้เคียงข้าง<br/>
บนเส้นทางที่อ้างว้างและเปล่าเปลี่ยว<br/>
มีหนึ่งร่างและหนึ่งใจที่กลมเกลียว<br/>
ก็ท่องเที่ยวทำฝันให้ได้เป็นจริง
</p>
<hr/>
<h3 id="2">สักวาถึงคราวสอบไม่ผ่าน</h3>
<p>
สักวาถึงคราวสอบไม่ผ่าน<br/>
นึกร้าวฉานจิตใจจริงจริงหนอ<br/>
พอรับเกรดมีแต่ศูนย์กับติดรอ<br/>
ต้องคอยง้อขออาจารย์ให้ผ่านที<br/>
<br/>
ถ้าดวงซวยอาจารย์ไม่ให้ผ่าน<br/>
จะกลับบ้านได้อย่างไรในวันนี้<br/>
ถ้าถึงบ้านก็คงโดนคุณแม่ตี<br/>
หรืออาจมีถูกพอเตะให้เข็ดจำ<br/>
<br/>
หลังจากโดนคุณพ่อแม่ท่านลงโทษ<br/>
ท่านก็โปรดดูแลให้อิ่มหนำ<br/>
และจึงจะจัดแจงให้รับกรรม<br/>
ด้วยด่าซ้ำและคำเทศฯทั้งคืนเอย
</p>
<hr/>
<h3 id="1">สวัสดี</h3>
<p>
สวัสดีพี่น้องและผองเพื่อน<br/>
ที่มาเยือนแวะเยี่ยมกันมากหลาย<br/>
ขอแนะนำให้รู้จักทั้งใจกาย<br/>
ผมเป็นชายรูปหล่อดูพอดี<br/>
<br/>
ผมนั้นมีนามว่า สิงห์ โอสถ<br/>
นิยมชมชื่นรสกวีศรี<br/>
ไม่เก่งกาจไม่อาจเป็นนักกวี<br/>
เป็นอย่างดีเพียงนักเลงกลอนเพลงยาว<br/>
<br/>
กลอนกวีมีดีที่เสียงยอด<br/>
เสียงถ่ายทอดร้อยเรียงดังเสียงสาว<br/>
ฟังไพเราะเสนาะพริ้งแพรวพราว<br/>
ให้สุขราวได้สู่แดนสวรรค์<br/>
<br/>
ขอทุกท่านที่มาอยู่ดูที่นี้<br/>
ให้ไร้ทุกข์ได้มีความสุขสรรค์<br/>
ด้วยเสียงกลอนกล้อมใจไปด้วยกัน<br/>
สบายจิตทุกวันวี่เป็นดีเอย
</p>
<hr/>
<p>
Copyright (c) 2007, 2008, 2010, 2014 Singhanat Rerng-Osot. All right reserved.
</p>
</body>
</html>
